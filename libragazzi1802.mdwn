## Serata presso Libreria dei Ragazzi (tagline: "Perchè usare ancora Windows?") ##
Software Libero e GNU/Linux a Imperia![alt text][2]

L'utilizzo di **GNU/Linux** (e del **Software Libero** in generale) al posto dei più noti sistemi proprietari Windows e Mac OS sarà il principale argomento dell'incontro proposto gratuitamente per la sera di venerdì 18 febbraio alla **Libreria Ragazzi** di Imperia Oneglia, in via Vieusseux 14. Dalle 21 alle 23, nello spazio della sala presentazioni e nell'annessa caffetteria, il gruppo cittadino **SLIMP (Software Libero Imperia & Provincia)** e vari contributori presenteranno i vantaggi dell'adozione di programmi che possano essere acquisiti, utilizzati, modificati e scambiati senza alcun limite, vincolo o costrizione, secondo i principi dettati dalla **Free Software Foundation** del guru americano Richard Stallman.

In particolare saranno mostrate le caratteristiche e le funzionalità delle principali distribuzioni di **Software Libero** e dei più comuni sistemi GNU/Linux come **Ubuntu, Debian, Mandriva, Fedora**, che comprendono programmi già noti al grande pubblico come il browser di navigazione **Firefox**, il client di posta elettronica **Thunderbird**, la suite di videoscrittura **OpenOffice.org** e il programma di fotoritocco **Gimp**. Liberamente scaricabili da Internet, i dvd delle distribuzioni di software **GNU/Linux** possono essere installati e provati in live su qualunque computer, senza interferire in alcun modo con l'attività dei sistemi già presenti. 

Durante la serata sarà possibile scoprire le doti comuni dei più diffusi Software Liberi, che oltre a essere totalmente gratuiti, sono immuni a qualunque tipo di virus, spyware, trojan, costantemente aggiornati dal lavoro dei programmatori di tutto il mondo e altamente personalizzabili. Lo stesso incontro di venerdì alla Libreria Ragazzi darà la possibilità, a chi porterà il proprio computer, di  installare una distribuzione GNU/Linux insieme ai membri del neonato gruppo SLIMP. 

Grande attenzione sarà anche riservata alle possibilità di utilizzo del Software Libero nel mondo delle scuole, della pubblica amministrazione e delle aziende che si trovano quotidianamente a rapportarsi con il mondo dell'informatica. Per tutti saranno proposte soluzioni in grado di far risparmiare soldi e tempo e accrescere le conoscenze in campo tecnologico, in un clima conviviale in cui si cercherà di trovare una risposta a qualunque domanda sul mondo dei computer e dei programmi che li fanno funzionare. 

Ulteriori informazioni all'indirizzo e-mail: [gyrev@vodafone.it.][1] 




  [1]: mailto:gyrev@vodafone.it
  [2]: http://kde.gulp.linux.it/foto.php?id=80
